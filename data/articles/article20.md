## Leopardi v koňském sedle
Střecha světa, pamírský uzel, Nebeské hory. Tady se potkávají nejvyšší pohoří. Tian Shan, Karákorám, Kunlun, Hindúkuš a Pamír. Tady žije sněžný leopard. Vzácná šelma se tiše toulá po odlehlých horských údolích, kudy nikdo nechodí. Co by tady taky kdo hledal? Možná snad lovci, nebo hledači křišťálů, pastevec, kterému se zatoulal v horách kůň. Člověk je v těchto končinách persona non grata. Vlezeš a nevylezeš. Živý odtud nevylezeš! Ztratíš se, umřeš vyčerpáním, smutkem nebo hlady. Dlouhé neprůstupné ledovce tě unaví, komplikované morény tě zmučí, vichr tě ohluší, příkrá sedla tě setřesou, strže tě povalí a srázy ti zlomí vaz. Nakonec tě pohřbí sněhové závěje. 
A přesto zrovna sem upínali své zraky ti, kteří chtěli dobýt svět. Kolem projel Alexandr Veliký, pak přišli cestovatelé následující Benátčana Marca Pola nebo budhistického mnicha Syuan Tzanga. Obchodníci, co táhli své karavany Hedvábnou stezkou i bláhoví dobrodruzi, kteří chtěli proniknout do tajemných říší, ať už hledali osvícení nebo poklady. Všichni museli přitom překonat hradby velehor. Do nitra hor se však dlouho nikdo z nich neodvážil. Všechno však změnila Velká hra. Vzrušující souboj imperialistických mocností – Království Británie ovládající indický subkontinent, carského Ruska a čínské říše o centrální Asii, jejíž ozvěny trápí i dnešní svět. Pravidla hry byla jednoduchá – ve zkratce kdo první zmapuje terén, bude vládnout. To smělí průzkumníci geografických společností, kteří dobývali terén pro své mocipány a bludiště horských hřebenů překreslovali do mapy, otevřeli velkou a fascinující epochu dobrodružných počinů v horách na pomezí dnešní Číny, Kyrgyzstánu, Tádžikistánu, Afganistánu a Pákistánu. Kdo se odváží, vyhraje!
Výpravy člena Carské ruské geografické společnosti Nikolaje Prževalského byly naprosto fenomenální. Objevováním střední a východní Asie a pronikáním do Tibetu udal směr dalším odvážlivcům. Zaplatil nakonec cenu nejvyšší, zemřel v roce 1888 v Karakolu na cestě do Lhasy na břišní tyfus. Umíral s povzdechem „Nechť jiný, šťastnější cestovatel završí mnou nedokončené dílo v Asii.“ Na břehu jezera Issyk Kul má hrob. Následovali další blázni, kteří tomuto koutu světa zcela propadli. Objevitel Alexej Pavlovič Fedčenko, po kterém je pojmenován nejdelší pamírský ledovec, podnikl v roce 1871 výpravu na úpatí Pamíru. Pro ledovce žil i umřel. Skončil nebožák o dva roky později na Mont Blancu při prozkoumávání ledovce, neboť jej toužil vědecky porovnat s ledovcem v Turkestánu. Nebo kožešník z Mnichova Gottfried Merzbacher, který pověsil své řemeslo na hřebík kvůli horám. Odjel na Tian Shan a hledal cestu k legendární hoře Chan Tengri. Dostal se blízko. V roce 1902 prozkoumával ledovec Inylček a objevil na ledovcové moréně slavné mizející jezero. Do dnešního base campu nedošel, protože Pik Pobědy na jeho mapě Tian Shanu stále chybí.

## Sovětští leopardi 
Pionýrské výpravy do hor pěšky nebo v koňském sedle se postupně proměnily v sofistikované expedice. Do centrálního Tian Shanu a Pamíru se od sedmdesátých let lítá vrtulníkem a pod kopci na ledovci Inylček a Moskvina vyrostly v sovětských dobách dobře vybavené base campy. Tato tradice žije dodnes. Začaly se pořádat Alpiniády a festivaly extrémního lezení a postupně se zrodila myšlenka horské výzvy Sněžný leopard. Cesta ke slavné medaili vede přes samé vrcholky Tian Shanu a Pamíru. Titulem Sněžný leopard jsou od roku 1961 odměňováni horolezci, kteří zdolají všech pět sedmitisícových vrcholů, které ležely na území bývalého Sovětského svazu. Chan Tengri, Pik Komunismu i Pik Korženěvské, Pik Lenina a Pik Pobědy. Vida, i nebohý človíček se nakonec může stát Sněžným leopardem! Titulu dosáhlo do dneška zhruba 600 lidí, přitom z toho asi 30 žen, většinou z Ruska. Musím přiznat, že je docela štěstí, že se do výzvy nepočítají nejvyšší vrcholy Pamíru, jako například Kongur Tagh, který leží v Západním Turkestánu na území Číny. To by ty statistiky vypadaly asi trochu jinak.
Pro mě byli hrdinové Velké hry velkou inspirací. Hltala jsem jejich dobrodružství v knížkách britského historika Petera Hopkirka. Chtěla jsem jít ve šlépějích Prževalského. Nadchly mě příběhy průkopníků lezení v Pamíru, slavné počiny Mistrů sportu a chrabrost sovětských horolezců. Zhruba před dvaceti lety jsem se vydala stopem do střední Asie, abych pochopila, o co tady kráčí. Vysedávala jsem v jurtách a popíjela na posilněnou kumis – zkvašené kobylí mléko, přesně jako Čingis Chán. Brousila jsem kolem základních táborů sedmitisícovek a okukovala terén. Toulala jsem se v Nebeských horách a po dlouhém putování přes horská sedla a ledovec Inylček jsem došla pěšky i do základního tábora pod Pik Pobědu a Chan Tengri. Ledové štíty ve mně vzbudily respekt. Pochopila jsem, že nahoru nevede žádná lehká cesta. A ošlehané tváře horolezců, kteří se porvali s horou a lízali si rány v base campu, mluvily za všechno. Chan Tengri, nejsevernější sedmitisícovka s pověstným mrazivým vichrem a mramorovým žebrem, se na první pohled jevila zcela nepřístupně. Klábosila jsem se styčným důstojníkem a kula jsem další plány. Poslouchala jsem příhody ruských horolezců o omrzlinách a amputovaných prstech, sněžné slepotě, cholodných nočovkách, drsném klimatu a neutuchajících větrech, padajících ledových serácích a zmrzlých mužích, kteří uvízli na hřebeni cestou na vrchol Pik Pobědy a sedí tam dodnes. 
Od té doby se do střední Asie vracím a loni v létě jsem byla na své osmé výpravě. Postupně jsem sama napsala svůj leopardí příběh o zavěšení pytle na Pik Pobědě, lyžování na Piku Lenina, omrzlých prstech na Chan Tengri, lavině na Pik Komunismě a srdcové sedmě Pik Korženěvské. V base campech jsem zdomácněla. Všechny problémy běžného života nechávám někde daleko dole a nad tři tisíce metrů jsem šťastný člověk. Tam je moje komfortní zóna. Mám zatím vylezené čtyři sedmitisícovky z pěti. Na tu nejtěžší Pik Pobědu se chci ještě někdy vrátit a sundat ten pytel, co mi visí v 6700 metrech. Byla bych jediná leopardice široko daleko - celého Sněžného leoparda zkompletovali v Čechách zatím jen Pepek Milfajt a Standa Šilhán. 
Hlavně mě začal zajímat celý ten fenomén ruského horolezení v centrální Asii. Objevila jsem legendární jméno Abalakov. Jevgenij Abalakov poprvé zdolal v roce 1933 Pik Komunismu, tehdy se vrchol ještě jmenoval Pik Stalina. Vitalij Abalakov pro změnu provedl v roce 1956 prvovýstup na Pik Pobědu. Jen nevím, který z nich vymyslel ten slavný způsob jištění při slanění v ledu? Boris Korshunov v průběhu let 1981 – 2004 získal titul Sněžného leoparda devětkrát za sebou a naposled byl asi v 80 letech na Piku Komunismu. Kazbek Valiev – Mistr sportu a geroy kazašského lezení, má za sebou několik prvovýstupů severních cest a nyní provozuje base camp na severním Inylčeku pod Chan Tengri. Je jedním z mohykánů horolezeckého armádního klubu Almaty SAVO, který získal svůj věhlas v dobách Sovětského svazu. Jeho členové prosluli drzostí a bohorovností při pohybu v horách, s lehkostí se pohybovali nejtěžšími stěnami Tian Shanu a Pamíru, lezli severky, chodili paralelně, moc se nejistili, nenechali se zaskočit mrzkým počasím pod heslem „Nam vsjo rovno“. Myslím, že to, co se v horách odehrávalo v 70. a 80. letech, lehce přesahuje moji představivost. Jedna moje osobní zkušenost s Kazbekem Valievem leccos naznačí. Letěli jsme spolu v helikoptéře z base campu pod Chan Tengri. Zuřila slušná bouře a vypadalo to, že ten den zkrátka věrtalot neletajet. Ono totiž není výjimkou, že vrtulník spadne. Vraků je na ledovci kolem base campů dost. Jenže strach je něco, na co se tady moc nehraje. Po dlouhém váhání se pilot odhodlal s helikoptérou vzlétnout, protože skupině íránských horolezců by uletěl mezinárodní spoj domů. Mně na ten let posadili proto, že jsem měla omrzliny na prstech u nohou a bylo lepší se co nejdřív dostat někam do teplíčka. Vůbec jsem se na palubu nehrnula, ale když mi to náčelník nakázal, nebylo zbytí. Helikoptéra letěla v drsném krupobití a docela to s námi cloumalo. Iránci se celou dobu letu modlili Alláh Akbar. Já jsem raději zavírala oči a jediné, co mě uklidňovalo, že je na palubě i Kazbek Valiev. Byl odhodlaně opřený o palubní desku a povzbuzoval pilota. Zvládlo se to, ale mám z toho dodnes husí kůži.   
Veterán sovětského lezení Gleb Sokolov vylezl na vrchol Chan Tengri třicet osm krát. Mimochodem loni jsem ho osobně potkala v Butylce, nejnebezpečnější pasáži při výstupu do C2 z jižní větve ledovce Inylček, ale svůj 39. pokus překvapivě zapytlil. Přemýšlela jsem o tom, co ho k tomu vede? Jedna z mých teorií je, že dostal při prvním výstupu serákem po hlavě a od té doby se zacyklil a pořád musí lézt nahoru. Více prozaické je však vysvětlení, že je potřeba, aby někdo na začátku sezóny vytahal na kopec fixní lana. Přeci jen se z Chan Tengri stal komerční kopec a ne každý horolezec by si tam bez fixních lan škrtnul. Také není až tak výjimečné, že tihle staří pardálové na vrchol Chan Tengri chodí přespat, aby se aklimatizovali na nějaký další těžký počin. Anebo tam musí někoho zachraňovat nebo snášet mrtvá těla. 
V horách jsem potkala řadu osobností. Někteří z nich si jezdí do této sovětské tělocvičny odpočinout, poladit formu nebo vymýšlejí zcela nové disciplíny, ve kterých mohou zazářit. Tady se tvoří dějiny dnešního lezení ve vysokých horách.

## Lyžařský leopard a Pik Komunismu
Hvězdou base campu pod Pik Komunismou v roce 2016 byl beze sporu Andrzej Bargiel z Polska. Lyžař a extrémní speedclimber dorazil s velkým podpůrným týmem a filmovým štábem Canal+ Discovery. Měl v plánu dát celého Sněžného leoparda za sezónu v rekordním čase a sjet všech pět sedmitisícovek bývalého Sovětského svazu na lyžích. Když jsme se potkali, za sebou už měl Pik Lenina. Na Pik Korženěvské si to vyšvihnul hned první den po příletu a čekal na vhodný okamžik pro Komunismu. Zadrhnul se tu na dlouhých deset dnů kvůli vydatnému sněžení. Na Pik Komunismu vycházel z base campu společně s námi. Předbíhal nás v ABC, přitom na druhý den chtěl dobýt vrchol, sjet do základního tábora a ještě stihnou helikoptéru a odletět na Tian Shian, aby mohl pokračovat na Chanovi a Pobědě. A jak řekl, tak se také stalo. Ve vesmírné ultralehké kombinéze s dronem nad hlavou profrčel kolem mě, když jsem zrovna stavěla stan v Cé jedničce. Stoprocentně stihnul ještě večeři v základním táboře. Rekord pokořil, sněžným leopardem se stal za pouhých 30 dnů a dodnes se vznáší na obláčku slávy. 
My jsme to se spolulezcem Lukášem Hrdinou pojali mnohem volněji. Rekordy netrháme, lezeme pomalu a užíváme si krásu velehor plnými doušky. Náhodou jsme si s sebou na expedici převezli turecké skleničky se zlatými podšálky a zlatými lžičkami s drahokamem v dárkovém balení s čajem Alibaba. Naše rodinné stříbro! Noblesní čajový servis se schovával v expediční botě. A samozřejmě jsme si s sebou vzali taky nasvaj, neboli tádžické zlato, což je tradiční středoasijský žvýkací tabák, který kohokoli spolehlivě na 5 minut pošle do stavu bez tíže a roztočí s ním horský kolotoč. Chyběly nám jen teplé kabáty chakman vyšívané zlatou nití, které prodávali ve starožitnictví v Dušanbe. Na Pik Komunismu z base campu na vrchol a zpět nám to trvalo krásných jedenáct dnů. Máme zkrátka trochu jiný styl.

## Speed leopard a Pik Lenin
S horským mágem Semenem Dvorničenkem jsem se bohužel nesetkala. Zemřel v ten den, kdy jsem dorazila do C1 pod Pikem Lenina. Vracel se z vrcholu, vedl dolů klientku. Patrně si o kousek spletli cestu při sestupu z Piku Razdělnaja a kousek pod C3 strhli lavinu. Sletěli 700m někam mezi ledovcové seráky. Jeho tělo nikdy nenašli. Semen byl klíčovou osobností dnešního rychlostního leopardění. Pik Lenin byl jeho kopec. Na vrcholu byl asi milionkrát, přitom nahoru běhal. Byl držitelem rychlostního rekordu z C1 na vrchol za úžasných šest a půl hodiny. Bronzový Lenin na vrcholu hory jen kroutil hlavou, jak je to možné, že to někdo vyběhne tak rychle. Lenin Sky Race byl vlastně jeho závod. 
Já jsem si zaběhla jen úvodní část závodu – první etapu z base campu na pastvině Ačiktash do C1 a zpět. Startovní číslo 13, které Semen vždycky nosil, nebylo nikomu přiděleno. Běžela jsem na závěr expedice. Jakmile jsem sestoupila z vrcholu Pik Lenina do základního tábora, vyzvedla jsem si startovní číslo a běžela zpátky. Cítila jsem únavu a padaly mi při běhu kalhoty, jak jsem byla vyhublá na konci expedice, ale běh byl parádní. Výhledy na Alajský Pamír na trati jsou dech beroucí. Blyštivé ledovce Piku Lenina, Piku 18. sjezdu komunistické strany, Piku Spartak jako na dlani. Na občerstvovačce v C1 jsme dostali meloun a vysloužili jsme si mohutný potlesk a povzbuzení horolezeckou komunitou. Získala jsem bramborovou medaili. Krásných 24 km přes čtyřtisícové sedlo a s brodem horské řeky jsou však jen slabý odvar oproti hlavní části závodu s převýšením 3000 metrů z C1 až na samý vrchol Piku Lenina. Vím, na co mám. 

## Zimní leopard a Pik Poběda
Sezóna na Tian Shanu a na Pamíru je velmi krátká, obvykle se leze jen pár týdnů v červenci a v srpnu. Navíc trefit se do vrcholového okna s ideálním počasím je celkem loterie. Většinou hory bičuje ostrý vítr a jsou zahalené v bílé mlze, která je navíc v pohybu. Já jsem zažila vichr na Pobědě uprostřed horkého léta, ale dost nás to vycvičilo. Ve výšce 6700 m jsem ve vánici báli, že nás to odfoukne i se stanem. Drželi jsme stan zády jako dva nebozí Atlasové a modlili se, aby nám pod tíhou sněhu nespadl na hlavu. V ruce jsem pro jistotu držela nůž, to abychom se v případě zavalení dokázali ze stanu vyhrabat. Vlastně to byl jen srpnový fén.
Zimní lezení na Tian Shanu je pro pravé tvrďáky. Průkopníkem byl beze sporu Valerij Khrichtchatyi z Kazachstánu. Uskutečnil více než čtyřicet výstupů nad 7000 metrů a otevřel řadu nových těžkých cest v Pamíru a Tien Shanu. A jako první uskutečnil zimní prvovýstup na Pik Komunismu, Pik Pobědu, Chan Tengri a Pik Lenina. Byl průkopníkem rychlostního lezení. Zvládl též za 15 dnů neuvěřitelný sólový přechod z Chan Tengri po hřebeni na Pik Pobědu. Trasa přes 15 vrcholů dlouhá celkem 74 km s průměrnou nadmořskou výškou 6400 m. Mistrovské dílo! Jenže hory nemají slitování. Valerij Khrichtchatyi zemřel při masivním pádu ledu v létě roku 1993 cestou na Chan Tengri někde pod postupovým vrcholem Piku Čapájeva. Zimního Sněžného leoparda sice nezkompletoval, ale inspiroval další horolezce. 
Aktuálně se o zimní alternativu Sněžného leoparda pokouší tým elitních kyrgyzských lezců pod vedením Sergeje Selivestova a myslím, že se jim to už povedlo. Vlastně Semen Dvorničenko byl také součástí tohoto týmu. Sergeje jsem potkala loni v base campu pod Pik Pobědou. Přiletěl jako horský vůdce jednoho zazobaného Moskviče. Podal mi ruku a ten stisk si dodnes pamatuji. Jako bych se objala s medvědem. Pak začal vyprávět a úplně mi spadla brada. V zimě dokázali vylézt na oba sedmitisícové vrcholy v rámci jedné výpravy, Chan Tengri i Pobědu. Denní teploty kolem mínus čtyřiceti nebyly nic neobvyklého. To vše navíc zvládli bez helikoptéry, bez podpory zázemí base campu. Jednoduše si za sebe dole ve vesnici zahákli sáně naložené expedičním proviantem, týden šlapali na lyžích po ledovci Inylček pod kopce. Rozbalili stany, vylezli Chan Tengri a pak i Pik Pobědu. Sbalili stany a mazali na lyžích po Inylčeku domů. To považuji za zcela nadlidský výkon. 
Další exkluzivní lezec, kterého tu v létě pravidelně potkávám, je držitel dvou Zlatých cepínů Dima Pavlenko, za výstup na Makalu a Jannu. Říkali jsme mu Dima Mašina, protože rychlost, kterou prošlapával hluboký sníh, byla na starého pardála naprosto fenomenální. Mám od něj podepsaný svůj cepín. Když jsme se společně trochu nudili při aklimatizaci pod Chan Tengri na severním Inylčeku, Dima se rozpovídal o tom, jak si v severní stěně kdysi zlomil nohu a jak traverzoval do sedla v C3 jen o jedné noze. Pak taky tvrdil, že slyší na racii Borise Urubka a dovodil, že nutně musí být v sousedním base campu. To mi zajiskřily oči - Boris Urubko je slavný horolezec a mimo jiné též držitel rychlostního rekordu na Chan Tengri – za 12 hodin a 21 minut z base campu na vrchol a zpět. Dlouho byl také rekordmanem v kompletaci Sněžného leoparda za jedinou sezónu. Zvládl to v roce 1999 za pouhých 42 dnů, než ho porazil Bargiel, ten ale jel dolů na lyžích, takže výkony nejsou zcela srovnatelné. Sousední base camp je vzdálený asi 1 km, ovšem po rozbitém ledovci je to docela dálka. Rozhodli jsme se, že ho půjdeme navštívit. Vzala jsem doutníčky, učesala jsem se, chlapi vzali chlast a vypravili jsme karavanu z kyrgyzského do kazašského základního tábora. Jenže Boris mezitím odletěl na jižní Inylček, takže jsme se těsně minuli. Nicméně večírek byl vydařený, výprava stála za to. Až jednou Borise Urubka potkám, nechám si od něj podepsat ten svůj druhý cepín. 

## Létající leopard a Chan Tengri
V Kazachstánu, pod Chan Tengri na severním Inylčeku, jsem potkala také dva Skoty, extrémní lyžaře a paraglidisty. Nastěhovali se sem z Edinburku na celou sezónu, aby mohli točit adrenalinová videa. Ze strmých stěn okolních hor si udělali sjezdovky a předváděli přesně to, co občas vidíte v televizi a nevěříte svým očím. Každý povedený den oslavovali skotskou single malt whisky. Největším počinem sezóny byl seskok Scotta Berkera přímo z vrcholu Chan Tengri a nový světový rekord v letu na malém křídle speedglidu. Ze sedmitisícovky ještě nikdy nikdo před ním neskočil. Já jsem seskok viděla na vlastní oči. Navíc jsem měla privilegované pozorovací místo z vrcholu Čapájeva a snad jako jediná jsem viděla let z nejlepšího úhlu téměř celý. Měla jsem velké štěstí. Scott totiž vystoupil na vrchol den po mně. Počasí bylo naprosto ideální, žádný vítr, takový den je v těchto končinách snad jednou za sezónu. Já jsem se tou dobou vracela do base campu, to ale v případě, že z C3 míříte na severní Inylček znamená, že musíte ještě nastoupat tři sta metrů výškových, abyste mohli konečně dolů. Nebylo to pro mě jednoduché, vracela jsem se sama, musela jsem překonat nepříjemné ledovcové odtrhy a celkově jsem byla zničená z předchozího vrcholového dne. Ve chvíli, kdy jsem však došla na šestitisícový vrchol Čapajeva, docela jsem si oddychla, protože pak už je cesta zajištěná fixními lany až dolů. Na chvíli jsem si sedla na batoh a kochala jsem se pohledem na Chána z bezprostřední blízkosti. A najednou vidím červené křídlo Scotta, který právě skočil. Ideální načasování! Zrovna, když jsem se zakousla do muesli tyčinky, zpozorovala jsem první překotné veletoče. Zatajil se mi dech – Scott je velký sympaťák a nerada bych viděla, jak se rozmázne o skálu. Vybral to! Za 4 a půl minuty byl borec dole. Přistál na ledovci elegantním způsobem. Sbalil křídlo a do půl hodiny byl v základním táboře. Já jsem se došourala do base campu před večeří, úplně zmordovaná, ale v pravý čas, abychom mohli ten fantastický let a světový rekord létajícího skotského Lorda oslavit.  

## Leopardice a Pik Korženěvské
Pik Korženěvské nese jméno manželky ruského geografa Nikolaje Korženěvského, který kopec v roce 1910 objevil. Štít Evženie Korženěvské má v sobě něco něžného. Je to spíš jednodušší kopec leopardí série. Skoro by se dalo říct, že v porovnání s protějším Pikem Komunismu, jde o přívětivé dámské lezení. Ne, že by mě hora nepotrápila. Do smrti nezapomenu, jak jsem v 6400m při prošlapávání stopy hlubokým sněhem prošlápla sněhovou duchnu a sklouzla jsem z hřebene dolů. Naštěstí jsem to v tu chvíli tak trochu čekala a můj spolulezec zareagoval dobře a chytil mě. Zastavila jsem se po 50 metrech na konci lana. Kdybych nebyla navázaná, tak nevím. S cepínem bych si ani neškrtla. 
Je pro mě vlastně trochu překvapením, že sněžných leopardic je dohromady hrozně málo. Ženské leopardění je tak trochu tabu. Může za to možná trauma z čistě dámské výpravy na Pik Lenina, která skončila v roce 1974 tragédií. Na vrcholu Leninu tehdy zemřelo všech 8 žen ruské expedice. Ženy se pod vedením zkušené horolezkyně Elviry Shateavy opravdu chtěly vyrovnat mužům a zdolat sedmitisícový vrchol samy bez pomoci mužů. Přitom pro aklimatizační výstup si zvolily právě Pik Korženěvské. Chtěly uskutečnit traverz po hřebeni Lipkin na vrchol Pik Lenina. Jenže při sestupu je zastihla bouře, zničila jim stany a ony si neuměly samy vykopat ledovou jeskyni. To se upřímně ani nedivím. Představa, že si musím kopat ledovou jeskyni, je pro mě černou můrou. Bála jsem se toho hlavně na Pobědě, kde jsou jeskyně pro přežití mnohdy nezbytné, a to jsem lezla s Martinem! Ženské týmy byly po tragédii na Leninovi na 15 let zakázány. 
Vysoké hory nemají pochopení pro genderovou pozitivní diskriminaci. Uspějí jen vyrovnaní parťáci, kteří dobře spolupracují. Při mých expedičních pokusech na Tian Shanu a na Pamíru jsem několikrát cítila objektivní limity mého ženského těla. Není to věcí tréninku. Fyzičku jsem měla vždycky dobrou. Ale ve sněhové bouři, která nás kdysi na osm dnů zavřela v C3 na Chan Tengri, jsem raději vařila, než abych odhazovala sníh. To jsem nechala s radostí na mých kumpánech. Ne, že by roztápění sněhu na vaření bylo jednoduché, ale přeci jen jsem byla užitečnější s vařečkou než s lopatou v ruce. Jsem zkrátka jenom žena a na Piku Pobědy v 6700m to tehdy vlastně také rozhodlo. Po bouři se cesta ztratila ve sněhových závějích. Nemohla jsem prošlapávat hluboký sníh stejně efektivně, jako můj parťák. Široko daleko jsme byli jen sami dva, proto pokračování nahoru by byl jen zbytečný hazard. Tak jsme tam s Martinem pověsili pytel a mazali dolů. Musím se pro něj vrátit a sundat ho, což je možné jen tak, že vylezu až na vrchol a stanu se Sněžným leopardem. A když ne, zůstanu navždycky jen leopardem něžným.
