__„Na stopu jsem pro řidiče advokátka a pro právnickou veřejnost a mé kolegy jsem potrhlá cestovatelka,“ říká o sobě horolezkyně, cestovatelka a spisovatelka Kateřina Mandulová. Potkaly jsme se v kavárně, a přestože jsme se několik let neviděly, uvítal mě vřelý široký úsměv a přátelské obětí. Přesně taková je holka, která sama zdolala napříč celé Rusko až do Vladivostoku. O této cestě napsala knihu Vladivostop. Loni jí vyšla druhá kniha s názvem Jasanové básně.__


**Jak ses dostala k chození po horách a cestování vůbec? Kdy jsi s tím začala a proč?**

__Narodila jsem se s toulavými botami. Myslím si, že mám cestování v genech. Je to vášeň, kterou jsem zdědila po rodičích. K lyžování, lezení po horách a k cestování jsem se dostala již jako dítě. Když jsem byla malá, tak jsme absolvovali cesty s cestovní kanceláří, kde bylo vše připravené a vedené průvodcem, což mě později přestalo bavit, takže jsem čekala jen na to, až mi bude osmnáct a budu moct někam vyjet sama. Začala jsem nenápadně, moje první cesta vedla s kamarádem na koloběžkách na Slovensko. Až později jsem objevila kouzlo stopování, které mi umožnilo cestovat na delší vzdálenosti a postupně také začít střídat kontinenty. Po škole jsem na jedenáct měsíců vyrazila do Asie a po advokátních zkouškách mě napadlo, že zkusím stopem dojet co nejdál. Tak vznikl můj nápad stopovat až do Vladivostoku. Od té doby cestuji po světě (smích).__


**Jak se Ti daří spojovat cestování s prací?**

__Já se snažím udržet si dvojí tvář. Na cestách jsem pro řidiče na stopu advokátka a pro právnickou veřejnost, pro mé kolegy a spolupracovníky v práci jsem potrhlá cestovatelka. Pěstuji si obojí image a je pro mě velice důležité, abych nebyla pouze nudný právník nebo na druhou stranu ulítlý cestovatel.__


**Jaký udržuješ poměr cestování – práce?**

__Pracuji na plný úvazek (smích). Čas na cestování si musím loupit většinou pokud střídám práci, nebo přijde nějaká zvláštní příležitost, kdy se můžu sebrat a jet. Mnoho času na cestování nemám. Velice dobře jsem zužitkovala služební cestu do Rumunska, kdy jsem byla na tři roky delegována do Bukurešti, která se stala mým druhým domovem a zároveň středobodem mého objevování Balkánu.__


**Když jsi dlouho na cestě, těšíš se potom zpět do práce?**

__Nejdelší cestu jsem strávila v Asii, kdy jsem po jedenácti měsících začala cítit zmar z cestování. Měla jsem pocit, že nic nedělám a že i ten nejposlednější čistič bot byl užitečnější než já. Moc jsem se těšila domů, až budu dělat taky něco jiného než se jenom poflakovat po světě. Nějakou dobu je nicnedělání fajn, ale po nějaké době je to samoúčelné a vyčerpává to. Jsem moc ráda, že se vždy můžu vrátit zpátky na zem a fungovat v běžném životě a pracovním procesu.__


**Míří Tvé cesty primárně do hor nebo je to jen vedlejší zastávka?**

__Já se cítím bít víc horal než cestovatel. Zajímají mě hory a cestovní destinace, které si vybírám,jsou většinou spojené s horami. Většinu svých cest jsem strávila v Himalájích a v přilehlých pohořích Ťan Šan, Pamír, Karakoram. Ale byla jsem také v Jižní Americe a strávila jsem nějakou dobu v oblasti Kordilér. Snažím se vždy vylézt na nějaký pořádný kopec, nebo aspoň pochodit po horách.__


**Co Tě na horách nejvíce přitahuje?**

__Já ráda chodím do kopce. (smích) A moc ráda chodím do kopce sama, v takovém tom stavu usebrání, kdy se člověk soustředí pouze na bezprostřední úsilí, vnímá okolní přírodu, která je krásná, uklidňuje a čistí hlavu a přenáší člověka do jakési jiné dimenze.__


**Já se ve vyšších horách spíš snažím, abych něco nepokazila a soustředím se na to co dělám, než že bych se rozhlížela po krajině. Nemáš to stejně?**

__Tam to teprve začne být zajímavé. Jasně, že se musím soustředit na to co dělám, abych neuklouzla,abych se nezranila, ale jsem tam hodně blízko do nebe a vnímám to všechno úplně jinak. Všechny problémy běžného života jsou někde daleko dole a já říkám, že nad tři tisíce metrů jsem šťastný člověk, tam mě opouští všechny mé problémy.__


**Jak Tě napadlo, že bys chtěla získat titul Sněžného leoparda? (ocenění udělované horolezcům, kteří vystoupí na všech pět sedmitisícovek bývalého sovětského svazu)**

__Já jsem ze začátku neměla ambici kosit sedmitisícovky, ale jednou zkusíš a pak musíš (smích). Nejdřív jsem se při jedné z mých cest na Východ šla projít do hor, chodila jsem kolem a představovala jsem si, jaké by to asi bylo, kdybych se mohla podívat nahoru. Potom jsem postupně získávala zkušenosti, s nimi přišla odvaha a potom i parťáci, se kterými jsem se nebála na takovou horu vyrazit a zjistila jsem, že mi to vlastně jde, že se ve vysokých horách cítím dobře a že je to taková moje komfortní zóna. Tam kde jiní lidé panikaří a je jim zle, tak mně se dobře aklimatizuje, mám velkou výdrž a vytrvalost a tuhle mou vnitřní sílu tu můžu jednoduše využít.__


**Připravuješ se?**

__Nikdy jsem se moc nepotřebovala připravovat, protože jsem vždy byla bojeschopná. Běhám, jezdím na kole, ale nedělám to jen proto, abych mohla lézt sedmitisícovky, ale dělám to pro sebe, abych úplně nezpráchnivěla. Postupně cítím, že budu muset přitvrdit, jak stárnu, tak se mi už tak samozřejmě samo nepoleze, takže budu muset asi začít trénovat cíleně. Ale jak říkám, doteď jsem to nepotřebovala.__


**Takže žádné schody s batohem nebo něco podobného?**

__Ne, normálně pobíhám po Praze, jezdím do práce na kole a občas si zaběhám.__


**Kdy se chystáš na poslední vrchol, Pik Pobedy?**

__Hned jak seženu spolehlivého parťáka.__


**Máš jednoho konkrétního nebo je střídáš?**

__Samozřejmě jsem měla osvědčené kamarády, se kterými jsem lezla už dlouho, například na mé cestě v Jižní Americe. Ti měli třeba stejné cíle jako já, podobné touhy a měli na to čas, chuť a sílu, tak jsme přirozeně spojili síly. Jenže lidi postupně mění své priority, tak se postupně jejich zájmy měnily na nějaké rozumnější cíle, třeba založení rodiny. Stále tedy musím hledat lidi, kteří by se do mých podniků se mnou chtěli pouštět. Spolehlivý parťák je klíč k úspěchu.__


**Jak dlouho a jak moc chceš někoho znát, než se s ním pustíš na cestu?**

__Nepotřebuji je výrazně znát, ale potřebuji se na ně spolehnout. Já většinou lovím ve vodách svých kamarádů nebo kamarádů mých kamarádů. Na svůj poslední kopec jsem se snažila domluvit nadivoko s někým neznámým, nakonec to neklaplo, a tak jsem zjistila, že bych mohla jet taky sama. Na Pik Lenina, jsem tedy lezla letos v létě sama. Což tedy není můj sen, lézt sama. Na poslední vrchol Pik Pobedy, ale teda sama určitě nepůjdu, protože je to hora zlá a je potřeba se jistit a trochu si cestou pomoct.__


**Stalo se ti už někdy, že ses v partnerovi zmýlila, že jsi cestou zjistila, že to nebyla dobrá volba?**

__Na Chan Tengri se mi stalo, že po aklimatizaci ten člověk co tam byl se mnou zjistil, že už nechce lézt nahoru na vrchol, tak jsem měla na vybranou, jestli se sbalit a jet domů, protože nemá cenu přemlouvat k lezení na sedmitisícovku někoho, kdo tam nechce, nebo to vylézt sama. Tak jsem se rozhodla to vylézt sama. To už teda byla moje druhá sedmitisícovka, kde jsem byla na vršku samotná. Rozhodně to však není můj cíl. Stále jsou to kopce, které byly buď dost snadné, nebo byly dobře zajištěné, takže jsem se nebála tam pohybovat sama.__


**Jaká byla Tvá nejtěžší cesta?**

__Moje nejtěžší cesta byla z logistického hlediska, a sice vypravit se tenkrát do Asie. Nejdřív jsem byla tři měsíce s přáteli v centrální Asii, oni pak měli naplánováno, že se budou vracet a já se s nimi musela v Tibetu rozloučit a vydat se na další putování sama. Nejtěžší byl ten moment, kdy jsem jim musela zamávat a nechat je odjet a sebrat v sobě odvahu na to pokračovat v tom putování sama. Jinak jsem prošla spoustou těžkých momentů, například když jsem onemocněla, nemohla jsem sehnat permity, narazila jsem na byrokratické obstrukce__


**To asi člověka hodně naučí. Co ti cestování nejvíc dalo do budoucího života?**

__Poznala jsem spoustu lidí, spoustu kultur a vím, že náš západní svět je pouze jeden z možných světů a že lidská civilizace je velice rozmanitá a barevná. Způsobů jak žít a být šťastný a něco dokázat je spoustu. Je dobré si uvědomit, že nezáleží na materiálním zabezpečení nebo na komfortu, který skýtá naše západní civilizace. Spoustu lidí kolem světa je šťastných s málem.__


**Kde byli nejpříjemnější lidé?**

__Všude jsou milí lidé. Na Sibiři byli například velmi pohostinní, ale nejvíce se mi asi líbilo v Pákistánu. Drží tam totiž velkou úctu k hostům, lidé zde jsou upřímní a nevinní. Tím, že to není turisticky příliš frekventovaná země, lidé si zde návštěvníků velmi váží a každému se zde dostane respektu a trochu zvláštního zacházení a to je velmi milé.__


**Jaký máš z cestování nejintenzivnější zážitek?**

__Nemám to takhle úplně klasifikované, ale nejvíce šťastná jsem asi byla když jsem přijela tehdy do Vladivostoku. Jela jsem cca tři měsíce, záměrně jsem jela pomalu a cestou jsem zastavovala. Byla to cesta přes půl planety, protože ten kontinent je vážně velký. Stále se to měnilo, stále bylo co objevovat, různé zajížďky a setkání. V jednu chvíli jsem přijela až nakonec k Tichému oceánu a to mi přišlo naprosto neuvěřitelné, že ta cesta může taky někdy skončit.__


**Jsi nadále v kontaktu s někým, koho jsi potkala na svých cestách?**

__Občas mi zvoní telefon, neznámé číslo a volají mi ze Sachalinu, že už začala zima (smích). Většinou jsou však kontakty krátkodobé. Hlavně stopování je především o přítomném momentu, kdy vznikne prostor pro rozhovor, sdílení zážitků a zkušeností, a to trvá pouze velice krátce. Samozřejmě z toho potom dlouho čerpám a k těm rozhovorům se vracím, ale ty lidi už nevyhledávám.__


**Kam by ses určitě chtěla vrátit?**

__Moc ráda se vracím do Indie. Strávila jsem tam nějaký čas, měla jsem možnost vžít se do zdejší kultury a vím, že když se tam teď vydám, tak budu rozumět kultuře a nebudu zažívat žádný kulturní šok, kdy se člověk ocitne letecky na druhé straně světa a najednou tam nic nechápe. Mám radost, že už tady tu kulturu znám, mám to tam ráda a můžu se sem kdykoliv vrátit s tím, že se tam budu cítit dobře.__


**Je naopak nějaké místo, kam se určitě vracet nechceš?**

__Dvakrát jsem byla v Číně a při druhé návštěvě jsem si vzpomněla, že se mi tam vlastně vůbec nelíbilo. Ale špatné zážitky se velice rychle vytěsní a člověk zapomene. V Číně je to nepříjemné především pro nezávislé cestovatele, všude kolem je armáda, špehové, tajná policie, nesvoboda a je to tam všude cítit, že se člověk pohybuje v nesvobodné společnosti. Poprosila jsem kamarády, kdybych někdy  zapomněla a chtěla znovu cestovat do Číny, aby mi připomněli, že se mi tam vlastně vůbec nelíbilo a že tam znovu už nemám jezdit.__


**Máš svůj cestovatelský sen, něco čeho bys chtěla dosáhnout?**

__Ideálně bych si pořídila dítě a jela bych místo mateřské na Hokkaido učit lyžovat (smích).__


**Máš nějaký svůj cestovatelský vzor?**

__Pro mě je důležitá kniha od Nicolase Bouviera Návod k použití světa, která mě tak nějak přivedla k cestování na východ. A potom česká klasika od Ivana Březiny Cesta na Východ, kdy různí cestovatelé v devadesátých letech poskládali své zážitky z různých konců světa a dali návod k nezávislému cestování.__


**Nebála ses někdy jako holka sama na cestách?**

__Mě nikdo nikdy na cestách nijak neohrožoval. Dostala sem se párkrát do nepříjemných situací, ale pokud člověk dobře zvládá psychologii, umí komunikovat a nezpanikaří, tak mají všechny nepříjemné situace nějaké řešení a nejsou ve výsledku nijak nebezpečné. Svět je bezpečnější, než si lidé myslí. Pokud v některé zemi zrovna nezuří válka (smích).__


**To se Ti stalo?**

__To se mi stalo dvakrát. Poprvé 11.září 2001 jsem byla zrovna na severu Pakistánu. Situace na místě nebyla zase tolik vyhrocená, ale mohla se klidně po americkém ultimátu nějak zvrhnout a ten moment byl obtížně předvídatelný. Druhá taková situace nastala, když jsem v roce 2008 byla v Gruzii a na Jižní Osetii zaútočili Rusové. Na vlastní oči jsem viděla bombardování letiště v Kutaisi. Na stopu kolem mě jezdily rakety a vojenské vozy, a to mi nebylo úplně příjemné.__


**Měla jsi strach?**

__Chtěla jsem se dostat do bezpečí, tak jako všichni. Snažila jsem se zachovat tak, jak se chovali místní lidé, vyhodnotit, kde hrozí nejmenší nebezpečí. Rovnou jsem nejela směr válečná zóna (smích).__


**Kam bys doporučila lidem, aby se podívali?**

__Poslední dobou, jak vnímám českou společnost mi je tady z toho smutno. Když třeba mluvím na stopu s lidmi z jiné sociální bubliny, než ve které žiju, tak hodně lidí vyjadřuje nenávist k muslimům a k islámu a mě se to velmi dotýká a mrzí mě tento fašistický přístup. Tak bych všem doporučila zajet si do nějaké příjemné islámské země. Někam kde si tu pohostinnost a jinou kulturu zažijí na vlastní kůži a získají osobní zkušenost s tím, jací muslimové jsou. Pomůže jim to osvobodit od mediální lži a předsudků, kterými je živí ti, kteří chtějí manipulovat skrze strach a přehnané zkreslené soudy. Poslala bych je do Tádžikistánu nebo do Íránu.__


