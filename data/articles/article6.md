Venku zuří sněžná bouře, lomcuje stanem a hrozí, že nás každou chvíli zavalí sněhová lavina. Pod tíhou sněhu se celý stan hroutí, jako dva nebozí Atlasové držíme tíhu zády opřeni o prohýbající se plášť. V ruce pro jistotu držíme nože, abychom případně rozřízli stan a nouze se vyprostili. Jsme ve výšce 6700 m, těsně pod hlavním hřebenem Pik Pobědy a vichřice neustále sílí. Každou chvíli jeden z nás musí vylézt ven ze stanu a odházet nový sněhový příval. Sisyfovská práce. Sníh se vtírá dovnitř, spacáky jsou mokré, zvlhlý plynový vařič sotva hoří. Rachot větru rve uši a nahání strach. Věděli jsme, že nás to čeká, předpověď nelhala. Byli jsme varováni. Můj spolulezec Martin Sankot věřil, že to bude odpočinkový den, spletl se. Místo ležení téměř bez přestání odhazujeme sníh. Venku se nedá skoro ani nadechnout, sníh zaslepuje a bílá mlha je celá v pohybu. Většinu odpracuje Martin, po každé šichtě se vrací do stanu ledový muž. Já občas střídám, ale ukazují se zjevné limity ženského lezení. Na holku je to prostě moc. 
Skutečnost, že nejsme zcela vyrovnaní partneři nakonec rozhodla. Bouře se druhý den sice uklidní, ale jít dál jen ve dvou je příliš riskantní. Prošlapávat stopu bez možnosti týmové spolupráce je téměř nemožné. Jediné rozumné řešení je otočit to. Horolezci říkají „pověsit pytel“ a běžet dolů.

Dostat se do tohoto bodu nebylo lehké. Je za tím hromady příprav, náročné aklimatizace a spoustu odříkání. Martin nechal doma těhotnou ženu, já jsem se už po X té ocitla na stejném místě – v base campu pod sovětskou sedmitisícovou. Několikáté léto v řadě strávené v mrazáku. Jenže stát se Sněžným leopardem není jen tak.

Věšet pytle není ostuda, patří to k horolezení. Sladké tajemství těch, co mají rádi hory a horolezení vám ráda prozradím: štěstí je být, nikoli mít. O ten vrchol nakonec totiž nejde. Dojít až nahoru je krásné. Je to v jistém smyslu privilegium pohybovat se tam nahoře. Ocitnout se široko daleko nejvýš, nad vámi zůstává už jen nebe a nekonečný vesmír. Jako bůh Šiva, který si sedí a kouří na vrcholku hory Kailash, jako Zeus s Hérou vedou svou společnou domácnost na vrcholu Olympu, jako Perun úřadující na hoře Vichren. Zvláštní, že Pik Pobědu si nikdo nevybral. Není to špatná adresa.

Vstupenkou do těchto božských končin je výborná kondička. Já celý život běhám a vím, že se na své tělo mohu spolehnout. Nejraději mám běh do vrchu a je mi jedno, jestli zrovna běžím na Cukrák, Velkou Chucholu nebo na Pik Lenina. Je v tom kus svobody běhat si nalehko po horách. Mám radost, že můžu pelášit, že to udýchám. Dřív to bylo samozřejmostí, teď už se musím trochu snažit a trénovat. Aspoň jednou za rok běžím horský ultramaraton a otestuji své síly. Loni jsem se hecla na B7, s kamarádkou jsme si daly devadesátikilometrový přeběh Beskyd a vyhrály amatérskou kategorii. Ráda se taky otužuju. V zimě skáču do každé zmrzlé tůňky a rochním se v horských bystřinách. Když je minus deset, chodím plavat do Vltavy. Je dobré trénovat i hlavu, ideálně při lezení na písku. Nebát se a překonávat sám sebe se snadno naučíte na prvním konci lana cestou k jistícímu kruhu. Ve vysokých horách to velmi oceníte.

Všechno nám hrálo letos do karet. V Tádžikistánu totiž nelítal vrtulník do base campu pod Pik Komunismu a Pik Korženěvské. Loni jeden spadl a druhý potřebovala armáda. Takže horolezcům, co se chystali na Pamír, nečekaně zrušili expedici. Proto se řada z nich na poslední chvíli rozhodla pro Kyrgyzstán. Velmi mě to potěšilo, neboť se nám tím silně zvýšila šance na vrchol. Jsou roky, kdy se o Pik Pobědy nikdo ani nepokusí. Tentokrát byl zájem relativně veliký. Proto jsem všechno úsilí podřídila hlavnímu cíli. Tím bylo dosažení vrcholu a završení celé leopardí série. I lyže jsem nakonec ani nevytáhla z futrálu. Rozhodla jsem se to nekomplikovat. Parťák lyže neměl a pochopila jsem, že kvůli páru obloučkům a pěkným fotkám s pozadím Pik Pobědy bych ohrozila tým. Při aklimatizačním výstupu na Chan Tegri jsme navázali úzkou spolupráci s ruskými horolezci. Byli to ostřílení himalájští pardálové, přiletěli ve stejnou dobu a s námi měli stejně sladěný režim aklimatizace. Jenže v klíčový okamžik, když se konečně přiblížil moment výstupu na Pik Pobědu, nečekaně odletěli domů.

Museli jsme si poradit sami jen ve dvou. To byla naše největší slabina. Další týmy byly o pár dní napřed. Asi patnáct lezců dobylo vrchol za krásného počasí. Věděli jsme, že bezvětří nebude trvat věčně. Blížila se vichřice. Řada lezců se rozhodla před bouří sestoupit do základního tábora. Nechtěli riskovat a vrchol oželeli. Ani se jim nedivím, kdysi jsem si prošla peklem ve třetím výškovém táboře na Chan Tengri. Bouře tehdy trvala osm dní. Tentokrát však měla být relativně krátká. Zásoby jídla a plynu jsme měli dostatečné. Aklimatizaci jsme měli skvělou, mohli jsme si dovolit vyčkávat.

Nakonec nás to přeci jen zastavilo. Podmínky výstupu se výrazně změnily. Cesta byla zavátá hlubokým sněhem. Vítr se sice zmírnil, ale neutišil. Do poslední chvíle jsme si nebyli jistí, zda pokračovat. Vážili jsme pečlivě pro a proti. Vyhodili jsme rozhodnutí do vzduchu a ono se ještě v letu třikrát změnilo. Who dare, wins! znělo heslo naší výpravy, ale my jsme se neodvážili. Možná nakonec převládl Martinův strach, že nikdy neuvidí své nenarozené dítě. Kdo ví? Podmínky nebyly nereálné, ale souhra okolností nás donutila couvnout. Je pravda, že skoro všichni, kdo se po bouři ocitli na vrcholu, se nevrátili dolů. Z pěti horolezců se do base campu dostal jen jeden, ostatní zahynuli.
Co si z toho odnáším pro business? Samozřejmě, musíte mít štěstí. O úspěchu rozhoduje řada proměnných – ať už je to počasí, nebo ekonomický cyklus. Někdy máte prostě smůlu. Objeví se objektivní překážka, která vás přinutí změnit plán. Zradí-li zdraví, nebo ztratíte-li nenahraditelnou část vybavení, pak není co řešit. Ale někdy to tak jednoduché není. Své štěstí máte do jisté míry ve svých rukou a musíte se správně rozhodnout. Nikdo nemá křišťálovou kouli a neví, jak dlouho pěkné počasí vydrží. V takové chvíli je lepší být konzervativní. Zkuste si pečlivě odpovědět na otázku: Na čem skutečně záleží? Pokud si právně srovnáte hodnoty, rozhodování může být nakonec docela snadné. 
Klíčoví jsou vždy lidi. Abyste se mohli odvážit podnikat velké věci, potřebujete spolehlivého partnera. Čím náročnější je podnik, do kterého se pouštíte, tím užší je výběr kandidátů, kteří vůbec přichází v úvahu. Musí na to mít, a především musí chtít! Vnitřní motivace pro dosažení cíle je velmi důležitá. Na druhou stranu nemůžete být vždy zcela vyrovnanými partnery. Ne každý zvládne všechno a je nutné spolupracovat a vzájemně se podpořit. Zároveň musíte dobře znát slabá místa a odhadnout své limity. Martin byl silnější než já, ale nebyl mým horským vůdcem. Proto mě nijak nešetřil a tvrdě trval na tom, abych byla samostatná. Žádné gentlemanství a žádné podávání ručičky při přeskakování ledovcové trhliny. Bylo to pro mě těžké, ale musela jsem se s tím smířit. Toto jsou pravidla hry: kdo nepřeskočí, nemá tu co dělat.

Je potřeba mít pokoru a přijmout neúspěch. V životě se dost věcí nepodaří hned, narážím na to čím dál častěji. Důležité je nevzdávat se, testovat své limity, sbírat zkušenosti a hledat nové možnosti. Jak se dopracovat k velkým snům? Je to běh na dlouhou trať. Chce to pomalý pokrok. Postupně si to promýšlet, zkoušet různé možnosti, doufat ve své štěstí. Nejsem Urupko ani Bargiel, kteří se stali Sněžnými leopardy za jedinou sezónu. Svému snu musím něco obětovat. Vím, proč chci nahoru a co mi to dává. Proto se tam jednou pro ten zavěšený pytel vrátím. 
