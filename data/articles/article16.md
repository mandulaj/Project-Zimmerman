Okřídlený kůň s nápisem Indian airlines mě přenese přes hory rovnou doprostřed Himaláje kde kraluje paní zima. V Lehu doplním zásoby jídla. Na bazaru nakoupím pytlík campy, sušené meruňky, hrozinky, do kapsy si poskládám čapát a jsem rozhodnutá dalších pár týdnů živořit na Čadaru. Řeka Zanskar v zimě na dva tři měsíce zamrzne a domorodci ji používají jako asi 100 kilometrovou zkratku do zapadlého údolí Zanskar, které je v zimě úplně odříznuté od světa. Tam mě to právě tak dere. Od soutoku s řekou Indus do poslední osady Chilling šlapu pěšky. Vše, co potřebuji k životu na dalších 14 dní si nesu na zádech.

Slíbila jsem mamince, Fatimě, lámovi Tsepelovi a kdekomu v Ladaku, že sama na Čadar nepůjdu __(čik po, no going!)__. A tak čekám, zda se neobjeví nějaký Zanskařan, který by měl stejnou cestu. Společnost mi dělá Tsewang Dorje, který mi čaj nosí na stříbrném podnose, jedna těhotná oslice a černí Bihárci, omotaní šálami jak bubáci, kteří tu přes den kopou silnici do Manali a po večerech se opíjí kašmírským rumem. Na druhý den se z Čadaru vrátilo pár turistů, kteří zburcovali snad všechny muže v okolí, aby jim nesli bagáž. Přeptám se na kvalitu ledu, obkreslím si mapu a čekám dál. Přišly zprávy, že prý v Lehu, to vře mezi muslimy a buddhisty, vyhlásili prý zákaz vycházení a proto nikdo nepřichází. Co teď, na Čadaru nebezpečno, v Lehu nebezpečno, nezbývá než zůstat trčet v Chillingu. Třetí den kolem poledne se najednou objevili 2 Zanskařané Taši a Dawa. Vypadají celkem spolehlivě, mluví trochu anglicky, co víc jsem si mohla přát. V mžiku jsem připravená, nahodím batoh a nasadím svižné tempo. 

Led drží, Čadar je v plné síle. Cestička je prošlapaná. Snažím se držet krok, i když na hladkém ledě jsem dost nejistá. Přestávky na cigáro mých souputníku jsou moje záchrana, batoh na zádech nepříjemně těžkne. Když visím nad kluzkou ledovou římsičkou nad divokou vodou a snažím se prosmýknout kolem balvanu, oceňuji, že jsem se nevydala sama. Nebýt podané ruky, už bych se koupala. Led se mění každou chvíli, někdy se tříští pod nohama, jak střepiny rozbitého porcelánového slona, jindy je hladký jak sklenka a já tak tak držím balanc. Na noc se uchýlíme do jeskyně Bakula Bawo na břehu řeky. V koutku s fotkou slavného lámy Bakuly, který tu kdysi meditoval, ještě dohořívají svíčky. Než se pustíme do vaření, vyvoníme vzduch snítkou jedličí (šupa). Taši si nese z Lehu kuřátko, já si zacpu břicho hroudou campy. 

Čadar má pro mě však schované příjemné překvapení. Na druhý den nám ze skály spadnul statný kamzík a my se radujeme, že bude maso. Tři chlapi už ho kuchají. Uvelebíme se u jeskyně Dip Bawo a uvaříme polívčičku. Campu jsem okamžitě zakopala pod kámen, nebudu se tahat s moukou! Do batohu strčíme flákotu, ať se v Zanskaru taky pomějí. Co nepoberem, necháme ležet pro ty, co půjdou okolo. Čadar funguje jako spolehlivá lednička. U vesničky Nierak hned na břehu je „hotel“ s tolika hvězdičkami jako je jenom vidět na zimní ladacké obloze. Přes konstrukci z trnitých větviček je přehozená plachta. Zapadneme dovnitř, u pécku si vysušíme promočené boty a začneme plácat kamzičí momo. Jak se mi hodí pytlíček s kořením z Paharganže v Dehlí. Čadar není žádné odříkání, ale doslova posvícení. 

Po ránu jsme neohroženě prošli soutěskou Wama. Skály kolem se šplhají až někam do nebe a každou chvilku hrozí nějaká lavina, když napadne čerstvý sníh. Potkáváme překvapivě hodně dost lidí, mimo jiné staříka v tradičních vlněných papučích s koženou podrážkou, co mají špičku zahnutou jak kašpárek. Zajímalo by mě, jak v nich šplhá po skalách, když přijde na věc. Míjíme vznešené skály Sarakdo. Led je dobrý, až do chvíle, než jsme se přiblížili do vesničky Hanumil. Mám pocit, že mi řeka plave pod nohama. Taši se neohroženě pouští na tenký led a svou dřevěnou holí oťukává každý další krok. Led ustupuje, břehy se rozšiřují a řekou teče ledová tříšť. Dorazili jsme do bohem zapomenutého údolí Zanskar. Dál už musíme po břehu.

Necháme se pozvat do malé špeluňky a zasedneme u kamen a vybalíme maso. To zvíře nasytí všecky. Divoška oblečena v jačí kůži obsluhuje a dolévá čaj z obrovského kotle. Nebo je libo lehce alkoholický chang z zkvašeného ječmene? Rozlévá se z umělohmotného kanystru s nápisem FORTUNE! Zapálím si s Tašim bidísky, pokrokový Dawa vytáhne jakési levné cigáro a máme pohodu.

Ve vesnici Zangla se rozloučím s těma dvěma kumpány a vydám se sama do Padumu, do Stonde, do Karši a do Pipitingu. Jsem zvědavá, jak se tady žije mnichům i obyčejným lidem daleko od civilizace. Chodím od domu k domu a všude mě mile vítají. Z dálky na mě mávají a zběsile ukazují, že se mám zastavit na čaj. Kývám, oni taky kývají a už si mě vedou vítězoslavně do svého stavení. __„Don, don, don…“__ jez, cpi se, pobízejí mě k jídlu.

Ve vesnicích je božský klid. Všichni se společně modlí od rána do večera za světový mír. Celé dny prosedíme na jednom místě, přeříkáváme mantry, pochichtáváme se a pijeme slaný čaj s máslem a jačím mlíkem. Jakési babky přese mne hodily kůži, do ruky mi strčily modlitební mlýnek a hlídají mě, jestli drmolím s nimi __„O mani padme hom, omanipadmehom, oooomanipemehmmmm…“__ rychleji, rychleji, světový mír je zřejmě v ohrožení. Den je rázem pryč a venku sype sníh. Ráno je všude bílo. Těch třicet čísel nového sněhu je výzva zejména pro ženy. S paní domu popadneme lopaty a dáme se do práce. Odhazování sněhu ze střechy je kromě vaření vlastně jediná starost. 

Na jiné návštěvě sedím v koutku začouzené místnosti a připadám si jak na návštěvě v pekle. Zjišťuji, že nejlepší vynález je ohřívat si nohy nad hrncem s popelem. Paní Stenzing Drolma se na mě zubí, čas od času metličkou zamíchá polívku nebo odporným hadrem přeleští plotnu, konvici a pokličky. Obdivuje moji teleskopickou hůlku. Malý synek Taši Čospel mě škádlí a stahuje mi čepici do očí, na klíně se mi uvelebila kočka. Babi Abilé, ne že by seděla s rukama v klíně, celou dobu přede a na vřeténko navíjí nit a drmolí svoje mantry. 

Abych se trochu odvděčila místním za jejich pohostinnost, dělám jim pošťáka. Psaní dopisu samo o sobě je obřad. Musí se sehnat někdo, kdo umí pěkně psát, musí se najít tužka! Zpátky si nesu sebou několik psaníček do celého světa, pro příbuzné v Lehu, pro adoptivní rodiče z Evropy, kteří posílají malým školákům nějaký peníz, pro světoběžníky, co tudy prošli v létě…Nejbližší pošta je v Dehlí.

Pomalu nastává čas se vracet. Kdyby mi Čadar roztál, musela bych tu zůstat do léta. Na zpáteční cestě se přidám k dětem, které míří do školy. Končí jim prázdniny a tatínci je doprovázejí do Lehu s naloženými sáňkami. Nejmladšímu klučinovi je sotva šest a už musí na půl roku pryč od rodičů. Včera byla rodina nadlouho naposledy pospolu. Jak slavnostní chvíle. Táta Ciring Dorje odněkud přivalil flákotu jačího masa, pak opravil synkovi žraloka na botě a ráno vyrážíme na Čadar. 

Cesta je úplně jiná. Padají laviny a je nepříjemně teplo, místo hladkého ledu šlapeme rozbředlým sněhem. Čadar má na kahánku. Některé úseky je potřeba obcházet po strmých svazích vysoko nad roklí. Dávám si zatraceně pozor na každý krok, abych nedopadla jako ten kamzík, co mu podjely kopejtka a pak byl sežrán. Večer mi kdosi vypráví pověst o ladackém králi, který tudy v dávných dobách procházel a led mu roztál pod nohama. Král tu uvízl se svou suitou uprostřed hor a nemohl se hnout z místa. Přišel hlad, že jedli i kožené brašny, aby nepomřeli. Hrozilo, že budou muset sníst kuchaře. Všichni se však modlili a do rána řeka zase zamrzla. Tak nakonec na Čadaru všechno dobře dopadlo i s kuchařem i se mnou. 