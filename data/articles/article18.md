**1. Nedávno jsi přijela po 3 letech z Bukurešti. Jak se aklimatizuješ na Prahu?**

Rumunsko mi přirostlo k srdci a stýská se mi velice. V Praze mě najednou nikdo nezdraví „Rukulíbám, milostivá“, a do hor je to o kus dál. Z Bukurešti může být člověk do 2 hodin jízdy ve výšce 2.500 m, o tom se nám může v Praze jenom zdát. Asi se tam budu muset vrátit na Ciucas maraton nebo na můj oblíbený ultra trail – Marathon Piatra Craiului, který se běhá první víkend v říjnu a podmínky mohou být letní nebo zimní, podle toho, jak to padne, protože tou dobou se láme v Karpatech sezóna. Na druhou stranu jsem ráda, že tady v Čechách je sportování běžná věc. Všichni kamarádi běhají, lyžují, cestují. V Rumunsku jsou koníčky stále ještě luxus. Život v pohybu a v přírodě láká jen málo nadšenců. Komunita lezců, běžců a aktivních sportovců je relativně malá. Řekla bych, že na to teprve musí přijít. 

**2. Napsala jsi knížku básní. Co bylo důvodem? Pro koho jsi ji psala, komu bys ji doporučila? Jak se prodává?**

Jasanové básně jsou pro všechny lyžaře. Já jsem totiž spíš lyžař, než básník. Jízda na starých jasanových lyžích mě inspiruje a dělá ze mě básníka, jindy se mi to totiž nestává. Když si nazuju jasanky a rozjedu se, tak mě z ničeho nic napadají verše. Knížku ilustrovala rumunská umělkyně Ana Banica. Básnička Ďábelská prkýnka je třeba o tom, jak čerti vymysleli ski a vosky a pak je doručili hraběti Harrachovi do Krkonoš. V básni Skokan se skokem na jasankách zázrakem ocitnu v minulosti a zalyžuji s mistrem sportu Ottou Berauerem v Krkonoších. Je to vlastně tak trochu naučná knížka, každý lyžař by měl přeci vědět, kdo byl Otto Berauer nebo hrabě Harrach, ne?

**3. Jaký byl tvůj sportovní rok 2017?**

Loni v létě se mi podařilo sundat pytel z Chan Tengri – 7010m. První pokus v roce 2011 skončil neúspěchem, vrátila jsem se tehdy s omrzlými prsty. Tentokrát byly podmínky na kopci příznivější. Lezla jsem stejnou cestou jako minule, ze severního Inylčeku na kazašské straně. Nejprve je nutno překonat vrchol Čapájev – 6100m, poté se sestoupí na sedlo v 5800m a odtud strmě po skále na vrchol. Fixní lana dělají horu přístupnější, ale podmínky na téhle nejseverněji položené sedmitisícovce bývají dosti kruté. Vichr a mráz z Tian Shanu jsou pověstné. 

**4. Jaké vysokohorské expedice máš za sebou, co plánuješ?**

Chtěla bych dokončit Sněžného leoparda, proto se chystám na Pik Pobedy. Z Čechů, pokud vím, tento titul získal jen Standa Šilhán v roce 1989. Předpokládá to vystoupit na všech pět sovětských sedmitisícovek. Mně se již podařilo zdolat Pik Komunismu, Chan Tengri a Pik Korženěvské. Zbývají dva vrcholy. Aklimatizovala bych se na Pik Lenin a pak se přesunu do základního tábora na ledovec jižní Inylček a uvidím, jestli se zadaří. Pik Pobedy je velké sousto, mám před tou horou respekt. 

**5. Trénuješ na nějaký závod? Jakým sportům se věnuješ?**

Loni jsem poprvé zkusila Krkonošský survival. Zimní závod tříčlenných týmů začíná orienťákem na Pomezních boudách, pak se běží v noci přes celé Krkonoše, brodí se studené Labe a končí se k večeru někde za Rokytnicí. Docela mě to zničilo, vzdálenost je to veliká, terén ne vždy schůdný, a hlavě jsem bojovala s nedostatkem spánku. Vlastně jsem si říkala, že už to nikdy nechci zažít znova. Ale po roce už mi pookřálo a už jsem zas přihlášená.

**6. Jaký je tvůj vztah k běhání?**

Ranní běh ve Stromovce je moje velká radost. Nazuju boty a běžím a to mi stačí ke štěstí. Jen je to trochu placaté… Ideální trénink je někde na horách, ale když nejsou kopce, musí stačit Stromovka. Při běhání relaxuji, mám výdrž a štěstí, že mi nohy běhají samy. 