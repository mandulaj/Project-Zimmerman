Kde se bere nápad stát se Sněžným leopardem? Tímto prestižním titulem jsou oceňováni horolezci, kteří vystoupí na všechny sedmitisícové vrcholy bývalého Sovětského svazu. Dohromady je jich pět. Chan Tengri, Pik Pobědy leží v pohoří Tian Shan, na trojmezí Kazachstánu, Kyrgyzstánu a Číny. Pik Korženěvské, Pik Komunismu a Pik Lenina jsou významné vrcholy Pamíru, v blízkosti hranice mezi Tádžikistánem a Kyrgyzstánem. Tři z těchto vrcholů už mám v kapse a tajně doufám, že jednou získám slavnou medaili a také se stanu Sněžným leopardem. 

![](/img/articles/snezny-leopard/pobeda.jpg)

Myšlenka ve mně zraje už dlouho a postupně nabývá reálné kontury. Do střední Asie jezdím už dlouho, zhruba od roku 2001. Nejprve jsem jen mlsně brousila v údolích, procházela jsem pěšky mocné ledovce a obdivovala velehory z bezpečí základních táborů. Zvědavost mě nejprve přivedla do základního tábora pod Pik Lenina, přišla jsem vlastně jen posedět v jurtě, popít kumis – zkvašené kobylí mléko a poklábosit s horolezci. Začaly mě zajímat příběhy průkopníků lezení v Pamíru, slavné počiny Mistrů sportu a chrabrost sovětských horolezců. Objevila jsem jména jako Abalakov, Korshunov, Valiev. Dozvěděla jsem se o osudech o prvních pionýrských výpravách do těchto zapadlých končin světa, které podnikali Prževalskij, Fedčenko nebo Merzbacher. 

Toulala jsem se v Nebeských horách a po dlouhém putování přes ledovec Inylček jsem došla pěšky i do základního tábora pod Pik Pobědu a Chan Tengri. Ledové království štítu Pik Pobědy vzbuzuje respekt, pochopila jsem, že nahoru nevede žádná lehká cesta. A ošlehané tváře horolezců, kteří se porvali s horou, a lízali si rány v base campu, mluvily za všechno. Chan Tengri – nejsevernější sedmitisícovka s pověstným mrazivým vichrem – se na první pohled jevila stejně nepřístupně. Mramorové žebro, které vede až těsně pod vrchol, je mezi horolezci pověstné. Něco mě k těmto horám přitahuje. Věděla jsem hned, že se sem budu vracet. 

Postupně jsem získávala zkušenosti a začala jsem se s kamarády vydávat na horolezecké expedice a mířit nahoru. Nejprve se mi podařilo vyšplhat na vrchol Pik Korženěvské – 7105 m. Sebrala jsem svou první srdcovou sedmu! Cesta stoupá přes 3 výškové tábory, s krátkou lezeckou pasáží obtížnosti III. stupně a po dlouhém hřebeni na vrchol. Na vršku jsme stáli s Jaromírem v srpnu 2014.

Dosud nejhodnotnější výstup na Pik Komunismu – 7495 m jsem uskutečnila v roce 2016 Borodkinovu cestou, obtížnost II. stupně, s převýšením cca 3500 m. Cesta vede z base campu na ledovci Moskvina přes 4 výškové tábory a vedlejší Pik Dušanbe na vrchol. S Lukášem jsme se postupně probíjeli nahoru dlouhých jedenáct dnů. Při výstupu jsme tehdy potkali rekordmana – polského lyžaře Andreje Bargiela, kterému se podařilo získat titul Sněžného leoparda za 30 dnů. Inspiroval mě a složila jsem pro něj cestou nahoru jednu mou jasanovou báseň – Boží zboží. Pointou básně je samozřejmě lyžování. Jen škoda, že to tehdy Andrej nesjel na jasankách.  

![](/img/articles/snezny-leopard/komunista.jpg)

V Pamíru se mi rovněž dvakrát podařilo vystoupit na vrchol Pik Četyrok – 6300 m. Hora je o něco nižší, proto se nepočítá do série Sněžného leoparda, zato je výborným cílem pro aklimatizaci na okolní sedmitisícové štíty nebo případně takovou prudší sjezdovkou pro odvážnější lyžaře. A z vrcholu jsou parádní výhledy.

Na Chan Tengri – 7010 m se mi podařilo vyšplhat až na druhý pokus, v roce 2017. Při prvním pokusu v roce 2010 nás s Davidem sfoukla větrná bouře a byla jsem ráda, že se mé omrzlé prsty nakonec zahojily. Ve třetím výškovém táboře ve výšce 5800 m jsme tehdy uvízli na dlouhých osm dní. Na vrcholku stál z našeho teamu jen Lukáš. Až na podruhé mě mocný pán stepi Chan Tengri pustil nahoru. Vystoupila jsem ze severní strany, přes šestitisícový vrchol Čapajeva, západním hřebenem na vrchol a sundala jsem svůj pytel. Na vrcholu jsem stála sama a svůj úspěch jsem slavila jen přes vysílačku s podporou chlapů v základním táboře. Prý si na mou počest otevřeli pivo. Obtížnost této výstupové trasy je IV. stupně s převýšením necelých 3000 m. Fixní lana však dělají horu o mnoho přístupnější. 

![](/img/articles/snezny-leopard/chan.jpg)

Velkou výzvou je pro mě Pik Pobědy – 7439 m. Štít vítězství, pojmenovaný na počest vítězství u Stalingradu, je v místní řeči zvaný Džengiš Čokusu nebo také původním názvem Tomur Feng. Uvidíme, jestli se mi podaří tento oříšek rozlousknout. Je to nejtěžší vrchol z celé série, obtížnost 5B ruské škály s velmi riskantní pasáží Diky s padajícími ledovými seraky a s exponovaným a dlouhým, dvanáctikilometrovým hřebenem vysoko v sedmi tisících. 

Letos v létě bych chtěla zdolat vrchol Pik Lenina – 7134 m. Expediční plány už se pomalu rýsují. Uvažuji, že bych si mohla tento lehčí vrchol vyběhnout v rámci Sky run, který se uskuteční 11. srpna 2018. Pro tuto příležitost prý přes ledovcové trhliny položí lávky a žebříky a těžší místa vyfixují jistícím lanem, ultramaratonci se pak mohou po kopci pohybovat rychle a celkem bezpečně. Další variantou je vzít si s sebou skialpové lyže a zalyžovat v sedmi tisících. Plány jsou to velkolepé. Uvidíme, jak to půjde. V každém případě už teď se těším na očistnou koupel v jezeře Issyk Kul. 

Expedici Sněžný leopard 2018 podpořila outdoorová firma [**4camping.cz**](https://www.4camping.cz/), dostala jsem krásný expediční stan MSR, takže ubytování už zajištěno mám.


[![](/img/articles/snezny-leopard/logo.png)](https://www.4camping.cz/)
