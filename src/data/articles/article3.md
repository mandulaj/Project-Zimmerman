Stop do Vladislavi není zrovna výhra, když má člověk namířeno z Třebíče do Vladivostoku. Ale nějak se protluču. Volím nejkratší trasu, kterou lítají letadla, ale kdybych letěla, měla bych to příliš jednoduché. Ve Varšavě poznávám lavičku, kde jsem kdysi probděla noc. V Rize posouvám hodinky poprvé o hodinu napřed. Když se ptám, kudy do Moskvy, kdosi mávne ledabyle rukou směrem k východu. Že se blížím, prozrazují kostelíky, které mění svůj severský charakter a začínají se objevovat zlaté báně. Jako pěšák přeskočím několikakilometrovou frontu a triumfálně překročím hranici ruského impéria pod ohromným obloukem duhy. Pak dlouho sedím u krajnice a smutně pozoruji, jak se střídají směny pohraniční stráže. Přeci jen jsem si vymodlila kamion do Moskvy, jinak by mě nejspíš odplavil déšť, sebrala tma nebo sežrali komáři. Sympaťák Žeňa, řidič z Kaliningradu, jede pomalu a velkou oklikou. Vysednout z auta se mi však přestane chtít, jakmile pochopím, jak vypadají silnice v Rusku. Jedeme pořád rovně, hustým lesem, sem tam se mihne zoufalá benzínka. Cesta je lemovaná značkami „pozor hlavní silnice“, to abychom nezůstali na pochybách, že jsme nezbloudili. Myslím v duchu na Napoleona a jeho tažení na Moskvu. Na druhý den se přiblížím do Moskevského rajónu. Míjíme vodu posvěcenou smolenským metropolitou, reklamu na pomník Gagarina, dělo z druhé světové. Moskva mě vítá svou nevlídnou tváří. Při pohledu na ty protáhlé obličeje s koutky do podkovy se ptám sama sebe, proč jsem to chtěla jet do Ruska. Zdržím se krátce. Vlakem popojedu sice jen ždibec, ale zato správným směrem, do Vladimíru.

Konečně mám volnou cestu na východ. Naskočím do prvního náklaďáku, který se objeví. Tatar za volantem jede přímo do Kazaně. Jenže hrozně se šineme a na mě je vidět, že nevím, jak to urychlit. „Upokoj se děvče, měla sis pořídit letadlo, když tolik spěcháš“, zpraží mě řidič. Druhý den po poledni vysedám v průmyslové zóně stolice Tatarstánu. Valím oči, neboť tolik trubek a komínů pohromadě jsem nikdy neviděla. Historické centrum Kazaně se má také čím pochlubit. Místní Kreml a Arbat svědčí o tom, že se město začíná rozvzpomínat na svou zašlou slávu. Než ho dobyl Ivan Hrozný, vládli tady turkomanští chánové. Mešity a pravoslavné kostely tu stojí pěkně vedle sebe, i když bůh v Rusku přeci není. Mě to ještě před setměním žene z města pryč. Na výpadovce mě naloží mladý Čuvaš do svého amerického freightlinera. Je to ukecaný a trochu drzý chlap. Sype ze sebe svoje rozumy, které nabyl jako chuligán, bandita, trestanec, dítě ulice, voják v čečenské válce a konec konců otec od rodiny a podnikatel. Připadám si jako malinký ribjonek, který v životě ještě vůbec nic nepochopil. Před Ufou přesedám na jinou káru a v noci přefrčím Baškorkistán. Staví nás často policejní hlídky. Řidič je zvyklý, jen přibrzdí a povzdychne „já už děngi prigatovil“ a podává policajtům přes okýnko úplatek. Na odbočce z hlavního tahu na Čeljabinsk stopnu Kamaz přímo do Jekatěrinburku. Kdosi mi to město vychválil, tak mi to nedá a pustím se cestou necestou tím směrem. Natřásám se celý den v kabině, postupně mi na hlavu popadalo řidičovo nádobí, toaleťák, pak i cukr. To město by muselo být celé ze zlata, aby se mi to trmácení vyplatilo. Bohužel není. Marně bloudím po městě a hledám nějakou pamětihodnost. Projdu se po Arbatu, který je samá louže, až k místu, kde zabili cara s celou rodinou. Na paměť tohoto zločinu postavili nedávno kostelík. K večeru už stojím na hlavním tahu vedle vojenské rakety a mávám na auta. Tady za Uralem začíná konečně Sibiř.

Stopuju non-stop. Projíždíme malinké vesničky s perníkovými chaloupkami tak trochu našinutými do strany. Většina domů je podivně nedostavěná, jakoby si to nechávali na zítra, které nikdy nebude. Improvizace je vidět na každém kroku. Předjíždíme náklad zbrusu nových automobilů Volha. Je to tak trochu retro, neboť již 30 let se vyrábí stále stejný model. V noci někde před Tjumenem tvrdnu na silnici, naštěstí letní noci jsou krátké. Za svítání mě nabere rodák z Omsku. Pohodlně se usadím, neboť mě čeká s tímhle kamionem dlouhá cesta. Až před  
Novosibirskem vysedám a po tmě lovím auto dál na východ. Zastaví mi Saša a Andrej, řidiči kamionu z Barnaúlu. Jsou ze mě dost vykulení a údivem volají „Japonský boh!“ Cestou se pochlubí, jak Siberiaci přeprali Němce za druhé světové, poradí mi, jak se loví medvěd beze zbraně a lákají mě na Altaj. Ještě než mě vyklopí, zazpívají mi častušku, vzpomenou ďaďku Stalina a popřejí šťastlivé puti. A já zase v tu mrtvou noční hodinu přešlapuji u cesty a číhám na někoho, kdo by mě popovezl kousek dál. Ze zoufalství pak kývnu na odvoz do centra Novosibirsku a ještě za šera přejedu most přes řeku Ob. Z historického centra nezbylo věru moc. Jen malinká kaplička se zlatou střechou uprostřed betonové křižovatky. Podle velesochy Lenina v doprovodu třech rudoarmějců a dvou budovatelů poznávám, že jsem v samém středu města. Tak to bychom měli, ukončím exkursi a mažu na autobus, který mě vyveze na okraj města. Na zastávce pozoruji ruskou společnost, která čeká na svůj ranní spoj. Je to smutné divadlo. Postarší lidé, vymódění všelijak, se hrnou do dveří přestárlých autobusů, perou se o místa k sezení a přitom je megafon ve voze pravidelně poučuje, aby si nezapomínali své věci, když budou vystupovat. Za zahrádkářskou kolonií obtížně hledám auto, které by jelo správným směrem a chtělo by zastavit. Přeci jen mě nabere jakýsi pán a já ze zdvořilosti přemáhám spánek a udržuji konverzaci přikyvováním da, da, da. Do Abakhanu mě nakonec dopraví zásobování pivem někdy nad ránem druhého dne. Dospím na zemi v nádražní hale. O výletu do Sajan, který jsem odtud podnikla, povím jindy. Celkem to byla zajížďka 1200 km z hlavního tahu.

V Krasnojarsku jsem zase srovnala kurs směrem na východ. Na to, že má Krasnojarsk 300 let toho ve městě z minulosti mnoho nezůstalo. Obyvatelé tohoto města na Jeniseji jsou velmi pyšní zejména na své žirafy, které tu chudinky v místní ZOO zmrzají 9 měsíců v roce, ale také na stolby, zajímavé skalní útvary kousek od centra, ne nepodobné těm v Adršpachu. Jen to není písek, ale syenit. Když se stolbista Serjoža v námořnické čepici bez jištění vyšplhá komínem na skálu, předvede přeskok a pak se štěrbinou spustí dolů ve třech kotrmelcích a udělá pukrle, spadne mi brada. Nemůžu vynechat expozici voskových dinosaurů v bývalém muzeu Revoluce ani městský park, který vzdáleně připomíná vídeňský Prater. Z rozhovorů s lidmi je mi však jasné, že se tu nemají zrovna nejlíp. Jak je to možné, ptají se mě, dávno by měli chodit všichni odění ve zlatě. Jenže sibiřské bohatství mizí neznámo kde. Obyčejní lidé pracují za kopějky a živoří ze dne na den. Fabriky už nic nevyrábí, pole leží dávno ladem. Jenže, kdo by se divil, že zavřeli závod na černobílé televize, když se celý svět už dávno dívá na barevné, kdo by se divil, když tu sejí víc zrna, než sklízejí. Napíšu si na ceduli Bajkal a moje největší starost je, jak se tam dostat. Je to dál než z Prahy do Paříže, přitom zčásti po polňačce. Po dnu a noci na cestě v žigulíku a jakési čtyřkolce, vysedám na centrálním rynku v Irkutsku. Jsou tu k mání čínské okurky a čínské rajčata, čínské nádobí, čínské oblečení... je vidět, že se tu Číňané dobře zadrápli. Slované jsou pomalu na vymření a nemají podle mě proti asiatům šanci. Obdivuji střípky ruské noblesy, kterou si sem do vyhnanství přivezli děkabristé po nepovedeném povstání v roce 1825. Ještě pořád je na co koukat, dřevěná stavení, zimní zahrady, křišťálové lustry v hudebním salónku, jakoby to nebylo už ani pravda. Jenže to nejkrásnější z celého Ruska mám teprve před sebou, jezero Bajkal. Na tři týdny jsem zpomalila tempo a zastavila jsem v okolí jezera, ale o tom povím jindy.

Při pohledu na mapu Ruska jsem sotva za půlkou a přitom tak nekonečně daleko od Třebíče. Žene mě to pořád dál, na dálný východ. Do Ulan Ude mě přivezl sám ministr selského chazajstva burjatské republiky, který mě předtím dva dny královsky hostil ve své dáče na Bajkale. Burjati jsou buddhisti, jenže spletla jsem se, když jsem předpokládala, že ve městě budou samé buddhistické svatyně. Místo toho se tu obyvatelé pyšní obrovitánskou hlavou Lenina, která je prý největší na světě. Svaté místo Ivolginský datsan je třeba hledat kus za městem. Přechovávají tu tělo chambulámy Etigely, který v transu opustil svět, duše odešla prý přímo do nirvány a tělo zůstalo tady v pozici lotosový květ. Dalajláma však do Ruska už
dávno nejezdí, aby nenarušoval dobré vztahy s Čínou. Mě to táhne do Tugnujské stepi a dál na východ. Projíždíme Jabloňový chrebet, což je divný název, když tu neroste ani jedna jablůňka. Cestou zastavím v několika buddhistických klášterech a pomodlím se za zdar výpravy. V Čitě mě čeká klasický sovětský nepořádek, socha Lenina, pošta, kde nemají jedinou pohlednici a ukrutné nádraží bez záchodků. Staví se tu obrovský pravoslavný kostel, který má zřejmě zvýšit kulturní úroveň města. Vidět jen tohle, jsem dost zklamaná. To nejhezčí z Čity se přitom vejde do dlaně jedné staré paní v županu. Svěřila se mi, že, když nedávno opravovala svou dřevěnici, vypadla na ni ze střechy bronzová ikona, kterou tam musel ukrýt původní majitel, zřejmě bohatý kupec.

Za městem si stoupnu k patníku s kilometrem nula a snažím se stopnout něco do Chabarovsku, asi 2168 km daleko. Je mi mě samotné líto. Dál je jen tajga a pustina, vesnice skoro žádné. Nasednu na dlouhatánský náklaďák, který má namířeno do Vladivostoku. Když zmíním, že bych pozítří chtěla být v Chabarovsku, oba řidiči se dají do huronského smíchu. Prý když všechno půjde hladce, za pět dnů jsme tam. Míjíme poslední policejní checkpost, zaplatíme pokutu a jedem. Pohroužím se do svých myšlenek a v rychlosti 20 km v hodině medituji nad každým patníkem. Postupně mě přepadá malomyslnost. Přehodnotím plán a v Černogorsku, kde silnice přetíná transsibiřskou magistrálu, se nechám vysadit přesvědčená, že pojedu raděj vlakem. Jenže nakonec to dopadlo jinak. Odkudsi se vyloupl sympatický Jakut, tlusťoučký a červeňoučký a tak nasednu do jeho japonské čtyřkolky a pokračuji směr Mogoča. Naštěstí už prý pominuly doby, kdy se na téhle cestě seriózně loupilo a přepadávalo. Dodnes si prý s sebou kde kdo vozí bambitku, pro případ, že by se potkal s chabarovskými bandity. Podřimuji, zatímco řidič se statečně proplétá mezi jámami v prašné cestě, kterou za léto rozmyla voda. Na silnici se sem tam pracuje a místy se objevuje dokonce asfalt. Korupce je v Rusku však velkolepá a silnice jsou hotový Klondike. Rusové sice umí lítat do vesmíru, ale postavit cestu pro lidi, to se ještě nenaučili. Vysedám na druhý den v poledne, do Chabarovsku stále zbývá nekonečných 1414 km. Svezou mě děduška Nikolaj a babuška Nataša z Tyndy. Jejich kočka to drkotání těžko snáší a příšerně mňouká. Taky bych mňoukala, kdybych mohla. Než se rozloučíme, podělí se se mnou staříci o kus uzeniny, kterou sním jen s největším sebezapřením. Stmívá se a já radši nemyslím na to, kde jsem a stopuji dál.

Ne že by za Bělogorskem osídlení nějak výrazně zhoustlo. Projíždíme močálovitou rovinou amurské oblasti. Líhnou se tu zlí komáři. Krajina se začíná vlnit až v Židovské autonomní oblasti. V Birobidžanu, kam Stalin přestěhoval Židy z celého Ruska, toho k vidění moc není. Kdo mohl, ujel do Izraele nebo kamkoli jinam, nebude tady přeci sázet kartóšku. Zbylo tu pár nápisů v jiddiš a jedna synagoga, bohužel zavřená. Lidé se mě ptají, který že čert mě sem poslal. Do Chabarovsku je to pořád ještě kus cesty a tak přijmu pozvání do malé tatarské vesničky při cestě. Muslimové mají však přísný zákaz pustit do domu jinou ženu, než svou manželku a dodržují ho. A tak stavím stan na břehu rozvodněné říčky. Delegace mých hostitelů mi přinese na talířku kus masa s bramborovou kaší. Podruhé přijdou s puškou z druhé světové, se kterou se tady bili proti Japoncům. Vystřelí párkrát do vzduchu, aby na mě nepřišel medvěd. Zápach patron by ho měl odradit. Zato mě to vyděsí natolik, že nezamhouřím oko. Ráno už zase na cestě, doklepu ten poslední úsek. Mám pocit, že tady na dálném východě teprve začíná Rusko. Všechno je náramně divoké, obrovské a stěží uchopitelné. Nazvala bych to surová romantika. Chabarovsk není překvapivě žádná dřevěná vesnice, kde by běhali medvědi po ulici, ale stojí tu málem mrakodrapy. Čína je za rohem a tak je potřeba se tu pořádně zabydlet. Lidé jsou na své město patřičně hrdí, už proto, že nový most přes řeku Amur je vyobrazen na 5000 rublové bankovce, kdežto Moskva je jen na stovce. Toužím spatřit kriminální „górod“ Komsomolsk na Amuru, kde se vyrábějí oceánské ponorky. Mají mě proto za špióna. Vzletně se tomuto zatracenému místu přezdívá Petěrburk Sibiře. Přizvali si sem ve 30. letech minulého století architekty z Leningradu, aby postavili
město na zelené louce. Něco se jim povedlo, něco ne. Říční vagzál připomíná ze všeho nejvíc letovisko na Černém moři, škoda jen, že tak chátrá. V domech se však prakticky nedá žít, neboť tady v drsném sibiřském podnebí do nich teče. Město je plné velkolepých pomníků komsomolské mládeže. Lidi nevěřícně kroutí hlavami, kde že se tady v takové díře bere turista. Od kohosi dostanu okurku na znamení mezinárodní družby. Abych však nezůstala napůl cesty, prostopuji se až do posledního přístavu odkud odplouvají lodě na Sachalin, do portu Vanina. Prašná cesta vede na samý konec světa, 350 km přes hustý les až k moři. Jen na 162 km je hospoda a u hospody sedí medvěd a vylizuje pomyje. Nikomu tady nevadí. O tom, jak dobře jsem se měla další dva týdny na Sachalinu, až jindy, teď zpátky na federální trasu směr Vladivostok.

Projíždím malé vesničky s romantickými názvy Tygrovoje a Lermontovka, narkomafiánské městečko Bikin a blížím se do přímořského kraje. V těchto končinách se mi v noci stopovat nechce, proto kempuji na nejobávanějším policejním checkpostu, před kterým se třesou všichni řidiči. Ode mě však policajti úplatek nechtěli. Ukázali mi místo, kde si můžu postavit stan a celou noc nade mnou drželi stráž. Ráno mě milicionářka nabídla čaj a sotva jsme prohodily pár slov, začala do mě valit fanatickou náboženskou pravouku, modlit se za mě a prosit mě, abych svou pouť proměnila v misii. Sovětský svaz za sebou zanechal miliony ateistů, kteří teď znovu nacházejí cestu k Bohu. Rusko teď zažívá druhé křtiny. Já s tím však nechci mít nic společného a koukám co nejrychleji odtud zmizet. Na poslední štaci mě svezl námořník z Vladivostoku, světoběžník Nikolaj. Vysadí mě na nábřeží v zátoce Zlatý roh. Vot, i vsjo, dojéchali. Dál to nejde, dál je jenom Tichý oceán. Vladivostok se silně podobá San Francisku a až dostaví ohromný červený most na ostrov Ruskij, bude se mu podobat ještě víc. V přístavu kotví plachetnice ruské námořní flotily a ohromné oceánské lodě, po oceánském prospektu se promenádují námořníci a lehké ženy, v krámcích se prodává fajnový tabák ze všech koutů světa. Vezmu flašku medu, co mi darovali na cestu medoví dědoušci z Chabarovska a odpluji na ostrov na dohled od města. Jakoby příroda váhala, jestli je lepší souš nebo oceán, z moře se tu vynořuje spousta ostrůvků a útesů a pobřeží je kouzelné. Na břehu Ussurijského zálivu najdu mníšek plný melounů a plážové židličky, kvůli tomu jsem musela dojet až sem.

Prozkoumám okolí, hvízdnu ještě stopem do Nachodky, na ostrov Puťatin mě sveze rezavá badža za 10 rublů se sympatickým kapitánem. Ve vesnici Slavjanka kousek od Severokorejské hranice si ode mě jedna babka s noblesním drdolem, která ale jinak působí dost ztrhaně a hulí žváro, vyprosila autogram, když se dozvěděla, že jedu stopem přes celé Rusko. Není třeba si zdejší každodenní život příliš idealizovat, chvílemi to na mě dělá dojem mafiánské žumpy. Lidi jsou tu všelijací různí. Poslední den se svezu na pláž, jakou jsem však ještě neviděla. Řidič mi slibuje, že to tam vypadá jako ve Švýcarsku. Podotknu, že tam moře nemají, ale musím mu nakonec dát za pravdu. Budou tady stavět presidentskou vilu, taková je to nádhera. Jenže zítra mi vyprší vízum a tak pospíchám na hranici s Čínou. Jako suvenýr si vezu březové poleno. Nechce se mi odtud ani trochu. Mám pocit, jako by mě vyháněli z ráje. 
